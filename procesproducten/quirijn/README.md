# Reflectieverslag Quirijn van der Zanden - Castlevania

## Documentinformatie

-   **Auteur:** Quirijn van der Zanden
-   **Studentnummer:** 2137625
-   **Datum:** 14-05-2025
-   **Docenten:** Sander Leer, Tineke Jacobs

---

## Inhoudsopgave

1. [Inleiding](#1-inleiding)
2. [Ontwikkeling in domainstorytelling](#2-ontwikkeling-in-domainstorytelling)
3. [Ontwikkeling t.a.v. besluitvorming (BOB-model)](#3-ontwikkeling-tav-besluitvorming-bob-model)
4. [Ontwikkeling in rol als Kwaliteitscoördinator](#4-ontwikkeling-in-rol-als-kwaliteitscoördinator)
5. [Persoonlijk leerdoel](#5-persoonlijk-leerdoel)
6. [Inhoudelijk vakmanschap](#6-inhoudelijk-vakmanschap)
7. [Reflectie op Elaboreren en Construeren](#7-reflectie-op-elaboreren-en-construeren)
8. [Conclusie](#8-conclusie)

---

## 1. Inleiding

Dit reflectieverslag beschrijft mijn persoonlijke ontwikkeling tijdens het Castlevania project. Gedurende dit project heb ik me op verschillende vlakken ontwikkeld. Door het voeren van een domainstorytelling gesprek heb ik mijn vaardigheden in het luisteren en stellen van de juiste vragen verbeterd. Deze ervaring heeft me geholpen om beter te begrijpen hoe ik effectief kan communiceren met verschillende stakeholders. Tegelijkertijd heb ik me verdiept in besluitvorming volgens het BOB-model, wat me heeft geleerd om gestructureerder en inclusiever te werk te gaan.

Als kwaliteitscoördinator heb ik me gericht op het waarborgen van kwaliteit binnen het team, terwijl ik op technisch vlak mijn aandacht heb gevestigd op het ontwikkelen van robuuste en schaalbare systemen. Deze verschillende rollen en verantwoordelijkheden hebben me uitgedaagd om mijn vaardigheden te verbreden en te verdiepen. Daarnaast heb ik me specifiek gericht op het betrekken van stillere teamleden in discussies en zelf vaker stil zijn, wat een belangrijk persoonlijk leerdoel voor mij was.

Voor elk van deze ontwikkelgebieden beschrijf ik in dit verslag mijn startpunt, de acties die ik heb ondernomen, en de inzichten die ik heb opgedaan. Door deze reflectie hoop ik niet alleen mijn eigen ontwikkeling in kaart te brengen, maar ook waardevolle lessen te kunnen meenemen naar toekomstige projecten.

## 2. Ontwikkeling in domainstorytelling

### Leervraag uit PAF

In mijn PAF heb ik aangegeven dat ik assertief ben in gesprekken met domeindeskundigen, maar dat ik wilde leren beter in te schatten wanneer ik ruimte moet geven aan anderen in discussies. Dit betekende bewuster luisteren, vaker doorvragen en expliciet anderen uitnodigen om hun mening te delen. Het doel was om te voorkomen dat mijn assertiviteit zou omslaan in dominantie en ervoor te zorgen dat alle teamleden zich gehoord voelen.

### Domainstorytelling gesprek

Voor het domainstorytelling gesprek met Jarno Eggink (CEO van Bold Digital) heb ik me bewust voorbereid op een meer evenwichtige aanpak. Ik heb me voorgenomen om bewust tot tien te tellen voordat ik inhaakte op anderen. Om ruimte te geven voor reacties vanuit het team en ervoor te zorgen dat er voldoende werd doorgevraagd, heb ik verschillende tactieken toegepast. Zo was ik bewust stiller en had van tevoren vraagstukken en doorvraagvragen opgesteld waar mijn mede-notulist op kon inhaken. Deze aanpak was een directe reactie op mijn leervraag uit het PAF.

Tijdens het gesprek merkte ik dat mijn bewuste terughoudendheid soms te ver ging. Er waren momenten waarop ik had kunnen inhaken maar dat niet deed, waardoor sommige vraagstukken onbeantwoord bleven. Dit was een belangrijke les: het vinden van de juiste balans tussen ruimte geven en actief deelnemen is cruciaal. Gelukkig werden deze vragen later in het gesprek alsnog beantwoord, maar het had efficiënter gekund.

Ondanks dat het gesprek uiteindelijk een goed resultaat opleverde en we redelijk tevreden deur uit liepen, hadden we beter voorbereid en op elkaar afgestemd erin kunnen zitten. Het gesprek resulteerde wel in een duidelijke domain tekening die een volledig beeld gaf van het systeem, maar er was zeker ruimte voor verbetering. Ik leerde dat het soms beter is om direct in te haken op belangrijke punten, zelfs als dit betekent dat je dominant overkomt. De kwaliteit van het eindresultaat is belangrijker dan het voorkomen van mogelijke ongemakken in het gesprek.

### Conclusie domainstorytelling

Mijn ontwikkeling in domainstorytelling heeft me geleerd dat assertiviteit en ruimte geven voor anderen niet per se tegenstrijdig zijn. Het gaat om het vinden van de juiste balans. Ik heb geleerd dat ik soms te terughoudend was in mijn poging om anderen ruimte te geven, wat leidde tot gemiste kansen voor belangrijke vragen. Voor toekomstige projecten wil ik werken aan een meer dynamische aanpak waarbij ik beter inschat wanneer ik moet inhaken en wanneer ik ruimte moet geven. Daarnaast wil ik meer aandacht besteden aan het aangeven van projectgrenzen bij de domainexpert, om te voorkomen dat het gesprek te breed wordt en buiten de scope van het project valt.

## 3. Ontwikkeling t.a.v. besluitvorming (BOB-model)

### Ontwikkelingspunt vanuit PAF

In mijn PAF heb ik aangegeven dat ik mezelf verder wil ontwikkelen in het actief betrekken van stillere teamleden en bewuster wil letten op de groepsdynamiek tijdens besluitvorming. Ik vind het vooral lastig om te zorgen dat iedereen een eerlijke kans krijgt om zijn mening te delen. Mijn uitdaging is om niet te snel te sturen of te oordelen, maar juist ruimte te geven aan anderen, vooral in de beeldvormende fase. Dit vraagt van mij dat ik geduldiger ben en bewuster stiltes laat vallen, zodat alle perspectieven worden meegenomen voordat er een beslissing wordt genomen. Dit is voor mij lastig, omdat ik van nature snel naar oplossingen wil gaan en graag structuur aanbreng in discussies.

### Besluitvormingen

Tijdens het project hebben we samen gekeken naar hoe we de docker compose-bestanden en containers van iedereen het beste konden samenvoegen. We begonnen met het inventariseren van welke containers en services iedereen had en waarvoor ze werden gebruikt. Daarbij werd duidelijk dat sommige onderdelen, zoals Keycloak, bij meerdere teamleden voorkwamen en dat er overlap was in functionaliteit. Ons doel was om tot één gezamenlijke docker compose te komen waarin de essentiële containers van iedereen goed samenwerkten, zonder dat het de werking van iemands eigen onderdeel zou verstoren.

We maakten ons vooral zorgen over de compatibiliteit van bepaalde services en of iedereen zijn eigen werk kon behouden. Door open te bespreken waar de knelpunten zaten konden we samen tot een oplossing komen. Uiteindelijk hebben we besloten om de belangrijkste containers van ieder teamlid op te nemen in de gezamenlijke compose, waarbij we goed keken naar overlap en afhankelijkheden. Iedereen was het hiermee eens, omdat het voorstel recht deed aan ieders werk en de samenwerking bevorderde. Het resultaat was een werkende gezamenlijke compose waarin alle essentiële onderdelen waren opgenomen en iedereen zijn eigen stukje werk behield.

Deze aanpak heeft me geleerd dat het belangrijk is om goed te luisteren naar de zorgen en wensen van anderen, en om niet te snel te willen sturen. Door meer ruimte te geven aan het proces en actief door te vragen, kom ik tot een beter besluit voor iedereen. In de toekomst wil ik dit verder ontwikkelen door nog meer aandacht te besteden aan de groepsdynamiek en het actief betrekken van alle teamleden, vooral in de beginfase van besluitvorming.

### Conclusie besluitvorming

Door het toepassen van het BOB-model heb ik geleerd om gestructureerder en inclusiever tot besluiten te komen. Het bewust toepassen van stiltes en gerichte vragen heeft me geholpen om betere beslissingen te nemen die rekening houden met alle perspectieven. Wat ik vooral interessant vond, is dat ik merkte dat ik het BOB-model vaak al onbewust toepaste in verschillende situaties. Door dit nu bewust te koppelen aan het model, heb ik het gevoel dat ik in de toekomst makkelijker en beter besluiten kan maken. Mijn valkuil blijft dat ik soms te snel wil gaan en te veel wil sturen, maar ik merk dat kleine aanpassingen zoals stiltes laten vallen en gerichte vragen stellen al veel verschil maken. In de toekomst wil ik dit verder ontwikkelen door nog meer aandacht te besteden aan de groepsdynamiek en het actief betrekken van alle teamleden, vooral in de beeldvormende fase.

## 4. Ontwikkeling in rol als Kwaliteitscoördinator

Als kwaliteitscoördinator was ik verantwoordelijk voor het waarborgen van de kwaliteit binnen het project. Mijn belangrijkste taken bestonden uit het zorgen dat iedereen zich hield aan de branch naming scheme voor issues, het controleren of code voldeed aan de standaarden van de opdrachtgever (zoals het gebruik van Spring Boot), het tijdig laten nakijken van pull requests, het bijhouden van uren aan taken en het opschonen van branches zodra taken waren afgerond.

In de praktijk betekende dit dat ik actief branches heb opgeschoond wanneer de bijbehorende taak klaar was, branches heb hernoemd en groepsgenoten heb aangesproken wanneer deze niet correct waren genoemd. Bij het aanspreken van mijn teamgenoten heb ik bewust feedback direct gegeven en uitgelegd wat voor een effect dit heeft. Bijvoorbeeld, wanneer een branch niet volgens de afgesproken structuur was genoemd, benoemde ik dit, legde ik uit wat het effect daarvan was op de consistentie, gaf ik aan hoe ik dat ervaarde en wat ik op dat moment van de ander verwachtte. Ook bij het reviewen van code en het bespreken van kwaliteitscriteria heb ik de KOET-methode (Kwaliteit, Oordeel, Effect, Tip) toegepast. Hiermee kon ik niet alleen aangeven of iets voldeed aan de kwaliteitsstandaarden, maar ook direct concrete verbeterpunten meegeven. Ook heb ik aan het einde van de week gecontroleerd of de geregistreerde tijden klopten en heb ik aangegeven wanneer een pull request te lang openstond, zodat iedereen regelmatig controleerde op openstaande pull requests.

Een uitdaging was het opstellen van regels en het zorgen dat deze werden nageleefd. In het begin van het project werd de afgesproken branch naming scheme niet altijd gevolgd. Door dit onderwerp vaker te bespreken en mensen er direct op aan te spreken volgens de GEIN-structuur waar ik vooral letten op dat ik de feedback direct gaf wanneer ik het opmerkte, werd het uiteindelijk wel de standaard. Een concreet voorbeeld hiervan was toen ik na het aanmaken van de logboek branches veel inconsistenties zag in de naamgeving. We hebben toen afgesproken dat iedereen zijn branch moest hernoemen volgens de afgesproken structuur. Toen ik later zag dat een branch van Yousif nog niet was aangepast, heb ik hem hierop aangesproken en uiteindelijk zelf de branch aangepast. Toen deze branch door een fout opnieuw terugkwam, heb ik voorgesteld om een pull request aan te maken en de lokale branch te verwijderen, zodat alles weer voldeed aan onze eisen.

Ook bij het samenvoegen van de prototypes in de walking skeleton kwam ik kwaliteitsissues tegen. Zo voldeed de code van Rens eerst niet aan de standaarden vanuit de casus en school. Ik heb direct feedback gegeven via Teams, ondersteund met een voorbeeld uit de casus, en ook de reviewer aangesproken op het belang van het controleren van code aan de hand van de juiste standaarden. Hierbij heb ik de KOET-methode gebruikt om niet alleen te wijzen op wat beter kon, maar ook om direct tips te geven voor verbetering met als voorbeeld altijd te controleren op de meegeleverde standaarden die staan in het Plan van Aanpak.

Niet alles ging perfect: bij het bijhouden van de tijden in het project issue board had ik strenger mogen zijn, vooral richting het einde van het project. Hier bleek dat de geregistreerde tijden bij sommige teamleden niet overeenkwamen met de werkelijkheid, wat beter gemonitord had kunnen worden.

Wat ik over mezelf heb geleerd, is dat ik redelijk goed ben in het waarborgen van kwaliteit en niet bang ben om direct feedback te geven. Wel wil ik in de toekomst de regels en afspraken beter vastleggen op een centrale plek, zodat iedereen altijd kan terugvinden wat de verwachtingen zijn. Bijvoorbeeld door bij het reviewen van een pull request een duidelijke rule set te tonen waaraan het werk moet voldoen en niet alleen dat dit in het Plan van Aanpak staat. Dit zou de consistentie en transparantie binnen het team verder kunnen verbeteren. Ik zou de rol kwaliteitscoordinator wel aanraden om te behouden binnen projecten. Het zorgt ervoor dat teamgenoten bewuster bezig zijn met de kwaliteit die zij leveren omdat ze weten dat er iemand controleerd in combinatie met dat consistente en een correcte oplevering en structuur van belang is. Niet alleen voor de eindoplevering maar ook voor tijdens het proces als teamgenoten moeten verder bouwen of intergreren met code of documentatie wat niet voldoet aan de gestelde eisen.

### Conclusie kwaliteitscoördinatie

Mijn rol als kwaliteitscoördinator heeft mij geleerd dat duidelijke communicatie, het stellen van heldere regels en het geven van directe feedback essentieel zijn voor het waarborgen van kwaliteit binnen een team. Door actief te sturen op naleving en het gebruik van methodes als GEIN en KOET, heb ik niet alleen de kwaliteit van het werk verbeterd, maar ook mijn eigen vaardigheden in het aansturen en ondersteunen van een team verder ontwikkeld. Voor de toekomst wil ik vooral investeren in het beter vastleggen en toegankelijk maken van kwaliteitsafspraken, zodat deze voor iedereen helder en bruikbaar zijn.

## 5. Persoonlijk leerdoel

Mijn persoonlijk leerdoel voor dit project was het verbeteren van mijn vermogen om stillere teamleden actief te betrekken in discussies, zodat ik een inclusievere en evenwichtigere groepsdynamiek kan bevorderen. Dit was belangrijk omdat ik van nature dominant ben in gesprekken, wat kan leiden tot een situatie waarin stillere teamleden zich minder vrij voelen om hun ideeën te delen. Door stillere teamleden actiever te betrekken, wilde ik bijdragen aan een omgeving waarin iedereen zich gehoord voelt, wat leidt tot betere besluitvorming en innovatie.

### Acties en reflecties

Tijdens mijn vorige project werd het mij duidelijk dat ik snel de neiging had om het gesprek te domineren, vooral als het stil viel. Tijdens dit project wil ik dat anders doen door te streven naar meer inclusieviteit. Ik besloot bewust te wachten met spreken en eerst anderen de kans te geven hun mening te delen. Een concreet voorbeeld hiervan was tijdens onze meeting waarin we de rollen verdeelden (zie logboek maandag week 1). In plaats van direct mijn voorkeur voor een rol uit te spreken, stelde ik eerst vragen aan teamleden die nog niet aan het woord waren geweest, zoals: "Wat zou jij graag willen doen in dit project?" Dit resulteerde in een evenwichtigere verdeling van inbreng, waarbij iedereen zijn voorkeur kon uitspreken voordat we beslissingen namen. Door deze aanpak heb ik geleerd dat het stellen van gerichte vragen effectiever is dan simpelweg zelf minder te praten. Voor toekomstige projecten wil ik deze techniek verfijnen door nog specifieker te zijn in mijn vragen en bewuster te letten op non-verbale signalen van teamleden die iets willen inbrengen.

Tijdens het voorbereiden van het gesprek met de domein expert, merkte ik dat enkele teamleden nauwelijks deelnamen aan de discussie. Als iemand die streeft naar inclusieve besluitvorming, besloot ik gerichte vragen te stellen aan deze stillere teamleden. Tijdens de voorbereiding vroeg ik specifiek: "Wat vind jij een belangrijk aspect om te bespreken met de domein expert?" Deze aanpak zorgde ervoor dat ook de stillere teamleden hun ideeën deelden, wat resulteerde in een breder scala aan vragen voor de domein expert. Uit mijn logboek van dinsdag week 2 blijkt dat ik nog niet helemaal tevreden was met de voorbereiding, maar het gesprek zelf was wel succesvol. Door deze ervaring heb ik geleerd dat het belangrijk is om vragen niet alleen te stellen, maar ook de ruimte te geven om na te denken over een antwoord. Hierbij was ook terug te zien dat de antwoorden en vragen niet werken meegenomen in het gesprek.

Nu bijna het einde van het project is bereikt, kan ik terugkijken op een duidelijke groei in het betrekken van stillere teamleden en het verbeteren van de groepsdynamiek. Een belangrijk keerpunt hierin was het gesprek dat wij als groep met Tineke en Sander hebben gevoerd over de samenwerking en communicatie binnen het team. Dit gesprek heeft mij aan het denken gezet over mijn eigen houding en rol in het team. Ik heb mezelf daarna bewuster anders opgesteld, mede doordat ik merkte dat ook andere teamgenoten actiever en opener gingen communiceren. Dit zorgde ervoor dat ik meer zin kreeg om samen te werken en me in te zetten voor het team. Zoals ik destijds tegen Tineke aangaf: ik heb geen zin om aan een touw te trekken als de ander er geen moeite in steekt. Gelukkig veranderde dit na het gesprek en voelde het team meer als een gezamenlijke verantwoordelijkheid.

Een concreet voorbeeld hiervan is mijn samenwerking met Lucas. In eerdere projecten had ik een wat negatiever beeld van Lucas, mede door zijn beperkte participatie aan het begin van dit project. Naarmate het project vorderde, merkte ik echter dat Lucas steeds vaker het initiatief nam om te praten en vragen te stellen. Dit motiveerde mij om hem meer ruimte te geven en actief te betrekken bij discussies. Ik vroeg hem regelmatig wat hij vond dat er moest gebeuren of wat zijn ideeën waren over bepaalde onderdelen. Tegelijkertijd vroeg hij mij steeds vaker om feedback of om samen te sparren over de volgende stappen. Hierdoor konden we allebei goed aan ons persoonlijke leerdoel werken en elkaar versterken. Ik heb gemerkt dat ik in deze samenwerking vaker bewust de ruimte gaf aan de ander, in plaats van direct zelf de leiding te nemen.

Deze verandering in mijn houding was ook zichtbaar in de laatste weken van het project. Tijdens de gezamenlijke oriëntatie op wat er nog moest gebeuren voor de oplevering, koos ik er bewust voor om niet zelf de stappen uit te leggen, maar juist te vragen aan het team wat zij dachten dat er nog moest gebeuren. Ik vroeg bijvoorbeeld: "Zouden jullie tevreden zijn als we nu het software guidebook en de walking skeleton zouden inleveren?" Hierdoor ontstond er een open gesprek waarin meerdere teamgenoten zelf naar voren kwamen met punten die nog ontbraken of verbeterd konden worden. Dit zorgde voor meer betrokkenheid en een betere samenwerking binnen het team.

### Ontwikkelpunten

Wat ik nog wil verbeteren is mijn vermogen om onderscheid te maken tussen situaties waarin het belangrijk is om iedereen te betrekken en situaties waarin snelle besluitvorming nodig is. Soms leidde mijn focus op inclusiviteit tot inefficiënte vergaderingen. Ik wil in de toekomst beter worden in een balans zoeken van ruimte geven en ruimte pakken.

Een concreet ontwikkelpunt is ook het creëren van een systematische aanpak voor het betrekken van stillere teamleden. Tot nu toe heb ik vooral op basis van intuïtie gehandeld, maar ik wil een meer gestructureerde methode ontwikkelen die ik consistent kan toepassen in verschillende situaties.

### Conclusie persoonlijk leerdoel

Terugkijkend op het project zie ik dat ik grote stappen heb gezet in het betrekken van stillere teamleden en het creëren van een inclusievere groepsdynamiek. Het gesprek met Tineke en Sander was hierin een belangrijk keerpunt, omdat het mij aanzette tot bewuster handelen en het team als geheel actiever werd in de communicatie. De samenwerking met Lucas heeft mij laten zien hoe waardevol het is om ruimte te geven aan anderen en samen te werken aan persoonlijke leerdoelen. Ik heb geleerd dat het zoeken naar de juiste balans tussen ruimte geven en ruimte pakken essentieel is voor een goede samenwerking. Voor de toekomst wil ik vooral werken aan het ontwikkelen van een meer systematische aanpak om stillere teamleden te betrekken, zodat ik dit niet alleen op gevoel doe, maar ook op een consistente en effectieve manier kan toepassen in verschillende situaties. Daarnaast wil ik blijven werken aan het inschatten van wanneer inclusiviteit belangrijk is en wanneer snelle besluitvorming nodig is, zodat ik flexibel kan inspelen op wat het team op dat moment nodig heeft.

## 6. Inhoudelijk vakmanschap

Tijdens dit project heb ik me vooral gericht op het onderzoeken en ontwikkelen van methodes om te zorgen dat Keycloak altijd beschikbaar is en er weinig kans is voor uitval. Dit werk is direct gekoppeld aan leeruitkomst 4 en terug te zien in leeruitkomst 7 waar ik mijn prototype moest integreren met de al bestaande prototype in de walking skeleton. Mijn onderzoek zorgde ervoor dat ik een prototype wilde en ging ontwikkelen waarbij het ingelogde personeel werd verdeeld over verschillende varianten van het inlogscherm door gebruik te maken van load balancing met HAProxy. Hierbij kwamen ook healthchecks en failover mechanismen kijken om te zorgen dat personeel niet probeerde in te loggen met een variant van het inlogscherm die offline was.

Het begon met een spike onderzoek naar de impact van Keycloak uitval. Dit onderzoek vormde de basis voor mijn verdere werk. Ik heb verschillende technieken ingezet om tot onderbouwde technische beslissingen te komen. Eerst heb ik uitgebreid onderzoek gedaan naar de minimale functionele vereisten bij Keycloak uitval en mogelijke fallback- en mitigatiestrategieën. Hiermee ben ik meerdere ADR's gaan opstellen waarbij ik een conclusie kon trekken dat load balancing een oplossing was die betrouwbaar is. Dit deed ik met gebruik van HAProxy.

Voor de architectuur en het design heb ik C4 diagrammen ontwikkeld die de Keycloak infrastructuur visualiseren. Deze diagrammen hielpen mij om de complexiteit van het systeem beter te begrijpen. Vervolgens ben ik begonnen met de implementatie van een HAProxy setup voor load balancing, waarbij ik twee Keycloak instances heb geconfigureerd met een gedeelde database. Deze aanpak zorgde ervoor dat het systeem bestand was tegen uitval van een enkele Keycloak instantie.

De ontwikkeling van het prototype verliep in verschillende fases. Ik begon met het opzetten van een Docker omgeving met meerdere containers, waarbij ik zorgvuldig aandacht besteedde aan de configuratie van health checks en failover mechanismen. Dit was een uitdagend proces, vooral omdat ik moest zorgen dat alle componenten goed samenwerkten. Dit zorgde ervoor dat ik continu opnieuw het programma moest runnen, testen en aanpassen tot het werkte omdat er veel verschillende implementatiemogelijkheden zijn.

Voor toekomstige projecten wil ik deze technieken en inzichten zeker meenemen. Ik heb vooral veel geleerd over het belang van goede load balancing en failover mechanismen in kritieke systemen. De complexiteit van het opzetten en configureren van een load balancer zorgde ervoor dat ik beter snap wat het verkeer met je systeem doet. Hierdoor zag ik ook meer het belang in van health checks en monitoring om te zorgen dat je altijd kan achterhalen hoe het ervoor staat met je systeem in combinatie met wat er allemaal gebeurt waardoor je systeem offline kan komen te liggen. Deze ervaringen hebben me geleerd dat beschikbaarheid en schaalbaarheid misschien wel de belangrijkste dingen zijn voor een systeem.

### Links

-   Keycloak infrastructuur - [Infrastructure diagram](producten/onderzoeken/iteratie-2/functionele-impact-uitval-keycloak/keycloak-infrastructure.puml)
-   Keycloak uitval container - [Uitval container diagram](producten/onderzoeken/iteratie-2/functionele-impact-uitval-keycloak/keycloak-infrastructuur-uitval-container.puml)
-   Docker basis setup - [Commit](https://github.com/AIM-ENE-feb25/castlevania/commit/d556afa0267dcd2b75223fe3a34097803a05a927)
-   Database setup - [Commit](https://github.com/AIM-ENE-feb25/castlevania/commit/0032b373ce303d930ab859275ce6f977cf75663a)
-   Keycloak uitval onderzoek - [Commit](https://github.com/AIM-ENE-feb25/castlevania/commit/fc082c92c3aa0db507b51eff3a1fbfc5f0f6575c)
-   HAProxy basis setup - [Commit](https://github.com/AIM-ENE-feb25/castlevania/commit/46f6240d0c9dd4f71b4c1efb696d91622eaa7ffe)
-   HAProxy configuratie - [Commit](https://github.com/AIM-ENE-feb25/castlevania/commit/2566aaf74d8c28a67f32ee137628202c00e77b09)
-   Load balancing implementatie - [Commit](https://github.com/AIM-ENE-feb25/castlevania/commit/eafc9395d2ad9ebc38474bf1f365e86bb6e9e594)
-   Prototype integratie - [Commit](https://github.com/AIM-ENE-feb25/castlevania/commit/69b481f46ba23ce2295a02937241f099f52c9ab9)

### Conclusie inhoudelijk vakmanschap

Dit project heeft me veel geleerd over het ontwikkelen van robuuste, schaalbare systemen met focus op beschikbaarheid. Door het onderzoek naar Keycloak uitval en de implementatie van een HAProxy load balancing oplossing heb ik inzicht gekregen in hoe je kritieke systemen kunt beschermen tegen uitval. De ervaring met het opzetten van health checks en monitoring heeft me geleerd hoe cruciaal het is om altijd inzicht te hebben in de status van je systeem. Deze inzichten zal ik zeker meenemen naar toekomstige projecten waar beschikbaarheid en schaalbaarheid belangrijk zijn.

## 7. Reflectie op Elaboreren en Construeren

Als ik terugkijk op zowel het vorige project (PWAC, de constructiefase) als dit project (elaboratiefase), vind ik het lastig om te kiezen welke fase mij het beste ligt. In het vorige project merkte ik dat ik vaak de redenatie achter gemaakte keuzes miste. Er werd veel gebouwd, maar het was niet altijd duidelijk waarom bepaalde beslissingen werden genomen of hoe deze onderbouwd waren. Dit zorgde ervoor dat ik het belang van goede documentatie, zoals het software guidebook, steeds meer ben gaan inzien. Ik miste in het vorige project vooral structuur en inzicht in wat er precies vastgelegd moest worden en waarom.

In dit project, tijdens de elaboratiefase, kwam het belang van documenteren juist heel sterk naar voren. Ik merkte dat ik het prettig vond om zaken goed vast te leggen en te structureren, maar tegelijkertijd vond ik dat de focus soms te veel op de documentatie lag, in plaats van op het daadwerkelijk bouwen en ervaren van het systeem. Bovendien viel het me op dat er veel onduidelijkheid is over wat nu precies goed documenteren is: er zijn verschillen tussen studenten en docenten over hoe je moet documenteren, wat je wel moet doen bij een technische spike en wat niet, wat je wel en niet vastlegt, en hoe je dat dan doet. Dit zorgt voor verwarring en onzekerheid, terwijl documentatie juist duidelijkheid zou moeten scheppen.

Wat ik als belangrijke les meeneem uit beide projecten, is dat een goede balans tussen bouwen en documenteren essentieel is. Voor mij is het belangrijk dat er niet alleen aandacht is voor het opleveren van werkende software, maar ook voor het vastleggen van de achterliggende keuzes en het proces. Tegelijkertijd moet documentatie geen doel op zich worden, maar ondersteunend zijn aan het ontwikkelproces. Ik denk dat het waardevol zou zijn als er in toekomstige projecten meer nadruk wordt gelegd op het aanleren van industrie-standaarden voor documentatie, zeker met het oog op de stage die volgt na dit project. Dit zou kunnen helpen om meer eenduidigheid te creëren en studenten beter voor te bereiden op de praktijk.

## 8. Conclusie

Het doel van dit reflectieverslag was om diepgaand te reflecteren op mijn ervaringen tijdens het Castlevania project, met bijzondere aandacht voor verschillende typen gesprekken, samenwerkingsvormen, besluitvormingsprocessen en mijn persoonlijke leerdoel. Door deze uiteenlopende situaties en mijn eigen rol daarin kritisch te analyseren, wilde ik niet alleen terugkijken op wat er goed ging en wat beter kon, maar vooral ook ontdekken hoe ik deze inzichten kan vertalen naar concrete, toekomstbestendige acties en gedragingen.

Deze reflectie heeft mij geholpen om bewuster stil te staan bij mijn communicatie, samenwerking en het betrekken van anderen, en om te zien hoe ik hierin gegroeid ben. Het heeft me duidelijk gemaakt dat ontwikkeling niet stopt bij het afronden van een project, maar dat het een doorlopend proces is waarin je steeds opnieuw moet evalueren, bijsturen en leren en dat dit verschilt per team. Een belangrijk aandachtspunt voor de toekomst is voor mij het blijven zoeken naar de juiste balans tussen ruimte nemen en ruimte geven, niet alleen tijdens gesprekken met mijn team, maar ook in de interactie met buitenstaanders zoals een domein expert. Daarnaast heb ik gemerkt dat het BOB-model, zodra je het een keer goed hebt toegepast, een krachtig hulpmiddel is dat je daarna vaak onbewust inzet in verschillende situaties. Door er actief mee bezig te zijn en erover te schrijven in dit verslag, wil ik het BOB-model vaker in de toekomst toepassen.
