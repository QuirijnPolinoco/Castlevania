# Reflectieverslag

Rens de Vreede\
2125935\
ITA-CNP-B-S 2024\
Sander Leer\
13-06-2025\
Versie 1

## Inleiding

In dit reflectieverslag reflecteer ik op mijn persoonlijk functioneren in het project PeXe. Dit omvat bijvoorbeeld mijn gebruik van het BOB-model, mijn bijdrage aan domain storytelling gesprekken en natuurlijk mijn leerdoel. Zo leg ik vast wat ik geleerd heb van dit project, wat handig is bij toekomstige projecten.

## Domain storytelling gesprekken

Bij het domain storytelling gesprek en de gesprekken met de opdrachtgever heb ik, zoals mijn leerdoel, LSD, ANNA en NIVEA toegepast om het gesprek beter te laten lopen. Lees hiervoor [de uitwerking van mijn leerdoel](#leerdoel).

## Besluitvorming (BOB-model)

Een van de eerste besluiten die we hebben genomen is op welke manier we het PvA in elkaar zouden zetten. Hiervoor hebben we gezamenlijk besproken wat onze mogelijke opties zijn. Zo konden we bijvoorbeeld elk hoofdstuk gezamenlijk bespreken en uitwerken, dat ieder een aantal hoofdstukken individueel doet, of een combinatie daarvan. Als we alles gezamenlijk zouden doen zou het PvA wel meer een gezamenlijk product worden, maar dat kost wel aanzienlijk meer tijd. Om die reden hebben we ervoor gekozen zoveel mogelijk individueel te doen, tenzij er onderwerpen zijn die beter gezamenlijk besproken kunnen worden. Uiteindelijk is elk hoofdstuk, behalve het hoofdstuk van resultaten, individueel uitgewerkt.

Na het ontvangen van feedback van Tineke en Sander hebben we opnieuw bepaald hoe we het aan zouden pakken. Omdat we nu slechts een deel aan hoeven te passen, maar we wel alle aandacht daarop moeten richten, hebben we met elkaar besloten om er samen naar te kijken en te verbeteren.

Wat ik te ontwikkelen heb op het gebied van besluitvorming volgens mijn PAF is:

- Beter het doel, de kaders (inclusief betrokkenen) en de opties beredeneren
- Het aanhouden van de richtlijnen voor het bereiken van consensus

De acties hiervoor waren:

- De beeldvormende fase bewust doorlopen, en dus voldoende aandacht besteden aan de drie onderdelen (doel, kaders (inclusief betrokkenen) en opties) door deze onder elkaar te uit te werken
- Controleren of iedereen wel iets van inbreng heeft gegeven voordat er een beslissing wordt gemaakt

Tot en met de eerste iteratie heb ik al redelijk gewerkt aan mijn eerste ontwikkelpunt. Ik merk namelijk wel dat ik elke fase (beeldvorming, oordeelvorming en besluitvorming) wel bewust doorloop. Ik heb hier echter nog niet mijn eerste actie voor gebruikt. Om nog beter elke fase te doorlopen, neem ik me voor om dit vanaf de tweede iteratie wel te doen.

Wat betreft mijn andere ontwikkel- en actiepunt ben ik ook al goed op weg. We hebben consensus gebruikt bij o.a. het verdelen van de taken voor het PvA en het opstellen van de spikes. Ik heb bij allebei goed opgelet of iedereen hier input in gaf. Zo controleerde ik bijvoorbeeld of iedereen het eens was met een voorstel door dit te vragen voordat het besluit werd gemaakt.

Aan het einde van de eerste iteratie kwamen we met het idee om spikes op te splitsen in sub-taken. Het doel hiervan was dat we een beter overzicht zouden hebben van hoever iedereen precies zou zijn met hun spike. Hierdoor kunnen we dan makkelijker besluiten nemen over de loop van een spike. Als er een achterstand is, kies je er dan bijvoorbeeld voor om bepaalde sub-taken in te korten, of misschien helemaal te schrappen? En als je juist voorloopt, kan er dan misschien een sub-taak bij?

Al snel nadat we zijn begonnen met dit doen merkten we dat het een positief effect had. Niet alleen voor het bijhouden voor de voortgang, maar ook gewoon voor de structuur van een spike. Het geeft een beter beeld van welke taken er precies afgerond moeten worden voor een spike, en wat van elke taak het aandeel is van de totale tijd. Al met al is het dus een goed besluit geweest om de spikes op te delen in kleinere sub-taken. Dit hebben we dan ook voortgezet in zowel de tweede als derde iteratie.

Zo was ik in de tweede iteratie bijvoorbeeld bezig met [mijn tweede spike](https://github.com/AIM-ENE-feb25/castlevania/issues/127). Deze had een timebox van 44 uur, maar ik had eerst nog geen idee hoe ik die 44 uur zou besteden. Wat ik echter wel wist, is dat ik bijvoorbeeld eerst onderzoek moest doen en daarna Keycloak en een doelapplicatie draaiende krijgen in Docker. Ik heb deze taken toen aangemaakt met een tijdsinschatting. Na het voltooien van deze taken had ik een beter beeld van wat er precies gedaan moest worden voor de spike, en kon ik er meer sub-issues aan toevoegen. Dankzij de tijdsinschattingen wist ik hoeveel tijd ik nog over had voor deze nieuwe sub-issues, en kon ik dit over de issues verdelen.

Op de eerste dag van de post game heb ik nagedacht over wat er ons nog te doen staat voor de eindoplevering. Ik realiseerde me toen dat ik uit m'n hoofd nog best wat dingen kon opnoemen waardoor ik begon te twijfelen of we het, met de gewenste kwaliteit, wel op tijd af zouden krijgen. Ik maakte van elk nog af te ronden product een tijdsinschatting en bepaalde zo of mijn gevoel een beetje klopte. Zo ben ik tot de conclusie gekomen dat het waarschijnlijk wel beter is om wat tijd van een vrije dag in te nemen om tijdsdruk tijdens de rest van de week te verminderen. Dit heb ik op [Tweede Pinksterdag](logboek-projectweek-8.md#maandag-9-juni) dan ook gedaan. Achteraf bleek dit een goed besluit: we kregen het in de post game drukker dan ik zelf verwachtte. Als ik had besloten om het niet te doen hadden we de producten waarschijnlijk niet met dezelfde kwaliteit kunnen afronden.

Bij het begin van de post game kwam ik nog tegen een ander probleem aan: mijn spike was nog niet af. Dit had te maken met de vrije dagen en andere issues die prioriteit hadden. Ik kon mijn spike wel snel afronden, maar dan zou het eigenlijk (naar mijn mening) te weinig inhoud hebben. Ik heb daarna aan mijn groepsgenoten gevraagd wat zij hiervan dachten. Zij bleken hetzelfde als ik te denken: ik moet één, misschien twee dagen van de post game nemen om mijn spike voldoende af te ronden. Ik heb samen met hun besloten om dit dus ook te gaan doen. Achteraf gezien was dit ook een goed besluit, omdat mijn spike anders waarschijnlijk te kort door de bocht was.

Ik heb tijdens dit project geleerd om bij het vormen van besluiten het BOB-model bewust te doorlopen. Door bij elke fase even stil te staan en elke optie één voor één langs te gaan, creëer ik meer overzicht en structuur voor mezelf. Ik kan daardoor rustiger nadenken en beredeneren, waardoor ik makkelijker tot een beter besluit kan komen.

## Rol

Mijn rol voor dit project is voortgangsbewaker. Mijn verantwoordelijkheid is het nauwlettend in de gaten houden van de voortgang en het team wijzen op eventuele achterstanden. Ook moet ik actief bijdragen aan het vaststellen van tijdsinschattingen en controleren of deze ook nagestreefd worden.

Om me hieraan te houden heb ik elke werkdag de actualiteit van het planbord gecontroleerd. Staan er bijvoorbeeld nog issues in progress die al klaar zijn, of kan er een issue naar review? Vooral tijdens de pre-game moest ik hier goed op letten, gezien elke hoofdstuk van het PvA zijn eigen issue had. Naarmate we de eerste iteratie in gingen was het echter minder opgedeeld: toen had slechts elke spike zijn eigen issue. Er veranderde dan ook niet veel aan het planbord naarmate de iteratie vorderde. Pas aan het einde van de iteratie zijn we pas op het idee gekomen om spikes op te delen in kleinere taken, maar tegen die tijd waren de meeste al klaar met hun spike.

Om de voortgang beter bij te houden zullen we in de tweede iteratie dus al vanaf het begin de spikes opdelen in kleinere issues, zodat elke deeltaak inzichtelijk is. Hierdoor is het ook makkelijker om te bepalen waar je staat in je spike: je weet wat al hoeveel uren je hebt besteed en hoeveel er nog resterend zijn.

Het wijzen op achterstanden is tot de tweede iteratie gelukkig niet nodig geweest. Iedereen had zijn spike ongeveer twee dagen voor het einde van de iteratie af, wat voldoende tijd gaf om het van elkaar te beoordelen en samen te voegen. Iedereen kon zich dus makkelijk aan hun timebox houden, evenals als de tijdsinschattingen.

In de tweede iteratie zijn we dus begonnen met het opsplitsen van spikes in sub-issues. Daarnaast was een van de actiepunten van de retrospective van de eerste iteratie om daily stand-ups te houden. Zo kunnen we op regelmatige basis elkaars voortgang in de gaten houden. Dit heeft allebei geholpen met het kunnen uitvoeren van mijn rol. Ik kreeg vanaf nu dagelijks te horen met welke taak iedereen bezig was, en ik had ook bij iedereens spike in GitHub een duidelijker overzicht van de voortgang. Ik hoefde er dus niet elke dag aan te denken dat ik groepsgenoten nog moet vragen hoe ver ze zijn: het zat nu bij de DSU in en ik kon het ten alle tijden inzien op GitHub.

Bij de daily stand-ups controleerde ik bij iedereen of iemand nog tegen problemen aanliep met een van hun taken. Ook controleerde ik of de progressiebalk in GitHub een beetje overeenkwam met het resterende aantal dagen. Toen we midden in de iteratie zaten zag ik bijvoorbeeld bij de spike van Yousif een voortgang van 40%. Ik vroeg aan hem of hij zijn spike wel af dacht te krijgen gezien de 10% achterstand. Hij vertelde dat de eerste paar taken van zijn spike het lastigst waren en dat hij het daarom prima op tijd af zou krijgen. Ik volgde dit de volgende paar dagen en merkte gelukkig al snel dat Yousif zijn achterstand had ingehaald. Steker nog: hij liep voor. Uiteindelijk rondde Yousif zijn spike dan ook netjes op tijd af.

Tegen het einde van de derde iteratie begon ik na te denken over wat de planning is voor de post game. Ik had namelijk nog geen goed beeld van wat er ons nog allemaal precies te doen stond. En zodra je dat zou weten, leek het mij wel een verstandig idee om een ruwe planning (om later uit te breiden) te maken om de voortgang makkelijker bij te kunnen houden. We moeten er immers wel voor zorgen dat alles op tijd ingeleverd wordt. Ik vroeg dus aan de groep: "wat denken jullie dat ons nog te doen staat in de post game, en hoe denken jullie dat dan te verdelen?" Hierop kreeg ik verschillende antwoorden. De een zei "laten we alles van software guidebook en walking skeleton en zo donderdag af hebben zodat we vrijdag aan het verslag kunnen", terwijl de ander bijvoorbeeld zei "ik wil liever niet vrijdag nog aan mijn verslag zitten. Laten we ervoor zorgen dat we donderdag een potentieel product hebben om in te leveren zodat we vrijdag de finishing touches kunnen doen." Dat laatste leek anderen daarna ook wel een goed idee. Als voortgangsbewaker was ik het hier zeker mee eens. Ik deelde dit met de groep door te zeggen "Ja dat lijkt mij ook wel slim. Je hebt dan namelijk het voordeel dat als dingen op het laatste moment niet blijken te werken of nog ontbreken, dat je dat de dag erna nog kan oplossen." Hier was de rest ook mee eens en dus hebben we er gezamenlijk voor gekozen om ons hierop te richten.

Bij het uitvoeren van deze rol heb ik geleerd dat het belangrijk is om de voortgang altijd inzichtelijk te hebben. Dat betekent bijvoorbeeld het planbord up-to-date houden: jezelf een issue toewijzen als je ermee bezig bent, tijdsinschattingen maken en actief bijhouden. Maar bijvoorbeeld ook regelmatig delen hoe ver je bent met een taak. Misschien duurde het langer dan je had gedacht waardoor je later misschien in de knoop komt met de tijd. Door dit tijdig met de groep te delen kom je waarschijnlijk tot een beter besluit dan dat je het voor jezelf houdt. Door je hier als groep aan te houden kan iedereen een beetje de voortgang bewaken.

## Leerdoel

> _Ik wil me houden aan de gesprekstechnieken LSD, ANNA en NIVEA. Ik merk namelijk dat ik tijdens DST-gesprekken niet altijd assertief genoeg ben, waardoor ik te weinig bijdraag aan het gesprek. Ik wil dit verbeteren door de eerder benoemde gesprekstechnieken te benutten._

Al vanaf de eerste dag van het project ben ik begonnen met het testen van mijn werkwijze. Bij het kennismakingsgesprek met de groep heb ik bijvoorbeeld een moment genomen om ieders kernkwaliteiten en valkuilen te herhalen, gevolgd door de vraag over wat belangrijk is om rekening mee te houden bij iedereen. Ik merk dat bijvoorbeeld gewoon zeggen "Oké, even samenvatten" vaak al voldoende is om de aandacht te krijgen en mij de gelegenheid te geven om samen te vatten en door te vragen.

Zo heb ik me hier tevens aan gehouden bij het eerste DST-gesprek. Hierbij was ik de tekenaar en dus was het mijn verantwoordelijkheid om zo goed mogelijk het domein in kaart te brengen door middel van een tekening. Het is daarbij natuurlijk belangrijk dat de tekening het domein weergeeft zoals de domeinexpert het voor zich ziet.

Toen het gesprek begon had ik alles klaar staan in Egon en begonnen we met de eerste vragen. Ik merkte dat het gelijk al best wel snel ging: ik kon het nog maar net bijhouden. Na een aantal vragen aan de domeinexpert begon ik zelf af te vragen of mijn tekening wel klopte met wat er gezegd was. Ik nam dus weer een moment om mijn opvattingen even samen te vatten evenals mijn tekening daarvan. We kwamen er toen achter dat mijn tekening de nieuwe situatie (na een centrale gebruikersbeheer applicatie) weergaf in plaats van de huidige situatie. De domeinexpert kreeg hierdoor de gelegenheid om aan te geven wat er nog veranderd moest worden aan de tekening, waardoor het meer in de buurt kwam van ons gewenste resultaat: een tekening van de huidige situatie.

Door me te houden aan de gesprekstechnieken LSD, ANNA en NIVEA ben ik dus meer betrokken geweest bij het gesprek en heb ik ook het product de juiste kant op gestuurd. Ik ben hier zeker tevreden mee, en ga het dan ook zeker weer gebruiken in de komende iteraties. Ik merk namelijk dat het niet alleen voor assertiviteit handig is, het helpt ook om het gesprek te verhelderen, verwarring te verminderen en uiteindelijk ook het resultaat te verbeteren.

Ook in de tweede iteratie heb ik de gesprekstechnieken gebruikt. Bij de review moest ik bijvoorbeeld de resultaten van mijn spike laten zien. Hierna vroeg de opdrachtgever of mijn prototype ook leden van groepen kon verwijderen als ze uit Keycloak gehaald zouden worden. Ik vertelde hem dat ik helaas geen tijd meer had om te implementeren. Ik kreeg wel het idee dat, omdat hij dit vroeg, het wel een gewenste functionaliteit is. Om dit te controleren (en dus geen aanname te doen), vroeg ik aan hem of dit zo was. Hij antwoordde met dat hij mijn prototype wel een mooi voorbeeld vond van wat ze ongeveer zochten, maar dat hij nog niet zeker wist of ze het zouden gebruiken. Dit was namelijk afhankelijk van of ze gebruikers van Keycloak naar Gitea zouden halen of vice versa. Zijn antwoord gaf mij in ieder geval wel meer duidelijkheid over zijn gedachten. Dit vond ik wel interessant, omdat ik zo weet of mijn spike nuttig was voor het bedrijf. Dankzij ANNA ben ik dit dus te weten gekomen.

## Inhoudelijk vakmanschap

Wat ik geleerd heb van dit project en ook zou toepassen in toekomstige projecten, is vooraf onderzoek doen en prototypes bouwen om onzekerheden te elimineren. Ik merk namelijk dat deze aanpak problemen en conflicten in het project vermindert, of misschien zelfs concludeert dat het project niet eens mogelijk is.

Bij dit project was bijvoorbeeld een van de vragen of SCIM gebruikt kan worden voor de synchronisatie tussen Keycloak en andere applicaties, of dat er een custom API-synchronisatie gebouwd moet worden (een onzekerheid). Bij [het eerste wat ik hierover onderzocht](https://github.com/AIM-ENE-feb25/castlevania/commit/77b29bb68bf877e20cea3a97b90871e7a8c535ba) kwam ik erachter dat Keycloak SCIM standaard niet eens ondersteunt. Toen ik [onderzoek ben gaan doen naar de doelapplicaties](https://github.com/AIM-ENE-feb25/castlevania/commit/dbded8712e87479970cec81df2124ce777369f8b), kwam ik erachter dat veel doelapplicaties het standaard ook niet ondersteunen. Met een vrij kort en simpel onderzoek kon ik er dus al [een conclusie over trekken](https://github.com/AIM-ENE-feb25/castlevania/commit/c5850b2e78dd44d37e148c0015ba167ac76b97b7).

De conclusie was dus: om alle doelapplicaties te ondersteunen, zal er een custom API-synchronisatie gebouwd moeten worden. De volgende vraag is dan natuurlijk: hoe dan? Om deze vraag te beantwoorden heb ik een prototype gebouwd. Daarvoor heb ik eerst nog [wat onderzoek gedaan](https://github.com/AIM-ENE-feb25/castlevania/commit/87276bbb84a86af57a0a2feb38002768e330565d), want het moet natuurlijk ergens op gebaseerd worden. Dit heb ik daarna gebruikt om de code op te stellen voor [het prototype](https://github.com/AIM-ENE-feb25/castlevania/commit/6133958ae1473f4c0f875ec5a53b251ef9552502). Ik hield hier helemaal geen rekening met herbruikbaarheid, leesbaarheid of prestaties: het doel was slechts om te bewijzen dat het mogelijk is. Het prototype bouwen hoeft dus niet lang te duren en is ook handig om later nog meer tijd te besparen.

Toen mijn prototype eenmaal af was, realiseerde ik me namelijk dat als je dezelfde functionaliteit zou implementeren voor de andere applicaties, dat je waarschijnlijk veel dubbele code zou krijgen. Het is dan logischer om eerst abstract na te denken over het proces van het synchroniseren van een applicatie, en dan als het ware verschillende "adapters" te schrijven om de applicaties erop aan te sluiten. Als je hier achter gekomen zou zijn als het project al begonnen was, had je al nette code geschreven die dan weer in de prullenbak kan omdat er een betere aanpak is. Door eerst onderzoek te doen en eventueel een prototype te bouwen, kan je die tijd en moeite dus besparen.

Toch zit ik zelf liever in de constructiefase. Ik vind het simpelweg leuker om analytisch na te denken over de functionaliteit en structuur van de code dan dat ik aan het onderzoeken ben. Maar ik zou zelf wel zeggen, zoals hierboven toegelicht, dat het wel slim is om vooraf toch een beetje onderzoek te doen om je tijd en energie niet te verspillen.

## Extra: feedback op anderen

Tijdens de derde iteratie hebben we een IPV gedaan samen met Tineke en Sander. Hiervoor heb ik vooraf feedback ingevuld voor iedereen in de Excel bestanden die aangeleverd waren door Tineke. Tijdens het gesprek zijn we hierop ingegaan. Zo heb ik bijvoorbeeld bij Quirijn gezegd dat hij goed zijn werk doet (kwaliteit van producten is goed, krijgt zijn werk op tijd af, etc.), maar dat hij soms nog wat meer de rest van de groep bij zijn besluiten kan betrekken.

Ik heb ook feedback gegeven op producten, bijvoorbeeld op [de spike van Emil van de tweede iteratie](https://github.com/AIM-ENE-feb25/castlevania/pull/164). Ik heb hierbij kritisch gekeken naar zijn tekst en ook vooral gecontroleerd op grammaticale fouten. Ik heb hem als tip gegeven om hier in de toekomst beter op te letten.

Nog een aantal andere voorbeeld: [hoofdstuk 10 PvA randvoorwaarden](https://github.com/AIM-ENE-feb25/castlevania/pull/25)
